
Nell’ormai lontano 2006 arrivava nelle sale cinematografiche _Il diavolo veste Prada_. Il film racconta la storia di Andrea Sachs, aspirante giornalista che, grazie al suo eccellente curriculum, riesce a ottenere il posto da assistente di Miranda Priestly, cinica direttrice di una nota rivista di moda (interpretata da un’iconica Meryl Streep). A partire da quel momento, per Andrea comincia l’inferno: pretese irragionevoli, manipolazione psicologica, umiliazioni pubbliche… Insomma, quello che oggi, con una sola parola, definiremmo _mobbing_. Alla giovane protagonista non viene mai in mente, nel film, di rivolgersi a un avvocato, ma siamo pronti a scommettere che, oggi, qualunque lavoratore lo farebbe. In questi vent’anni, infatti, la società è cambiata e le persone sono molto più consapevoli dei propri diritti. 
A questa presa di coscienza ha contribuito, senza dubbio, la digitalizzazione delle informazioni, anche di quelle relative all’ambito legale. La rete permette a chiunque, infatti, di informarsi riguardo ai propri diritti e di capire se qualcuno li sta violando. Il web pullula di articoli e consulenze gratuite che promettono di fornire soluzioni rapide a dubbi o problemi di natura legale. 
{:.giustificato}


## Un mare di informazioni

Solo su uno dei tantissimi siti che, in Italia, offrono servizi di questo genere, sono stati pubblicati, a partire dalle domande più frequenti degli utenti, più di 66.000 articoli sotto forma di domanda e risposta, solo nell’arco temporale che va dal 2015 al 2023. I numeri, tuttavia, crescono vertiginosamente se consideriamo i social, i forum e le piattaforme di condivisione video, oltre che, naturalmente, anche tutti gli altri siti web a tema legale. L’enorme mole di materiale, tuttavia, è sempre stata un problema non soltanto per i cittadini comuni, ma anche per gli addetti ai lavori. I più lungimiranti di questi hanno visto nelle nuove tecnologie un’opportunità: alcuni professionisti del settore, infatti, si stanno già affidando a software, assistenti virtuali e AI generativa per velocizzare le ricerche e, addirittura, scrivere bozze di pareri legali. Tuttavia, c’è anche chi, tra gli avvocati, vede l’AI come una minaccia e teme che gli porterà via il lavoro. A pensarla così sono soprattutto “quelli che non l’hanno mai provata e, nella migliore della ipotesi, credono si tratti di una banca dati”. A dirlo è Marco Martorana, avvocato che, da anni, si occupa del rapporto tra legge e nuove tecnologie. Per Martorana l’utilizzo dell’AI e dei _Large Language Model_ (LLM) costituisce, in uno studio legale, una risorsa a supporto del lavoro ed è una competenza sempre più richiesta. 
{:.giustificato}

Ma se l’AI generativa può supportare il lavoro dell’avvocato, è troppo ambizioso credere che possa essere uno strumento utile anche per i cittadini comuni che hanno dubbi legali? Per rispondere a questa domanda è necessario, innanzitutto, esplorare i dati che abbiamo a disposizione per capire, effettivamente, quali esigenze hanno i cittadini comuni che interrogano il web su temi di tipo legale. 
{:.giustificato}